GUI
Projekt 1

Napisz aplikację, która będzie służyła do obsługi logistycznej morskiego portu w zakresie
terminalu przeładunkowego dla statków transportowych przystosowanych do przewozu kontenerów. Aplikacja będzie służyła do rozładunku i załadunku kontenerów z/na statek. W przypadku
rozładunku kontenery mogą trafić do magazynu lub bezpośrednio na wagon transportowy.
Każdy statek ma inną pojemność i nośność definiowaną przez:
• maksymalną liczbę kontenerów z ładunkiem toksycznym lub wybuchowym możliwych do
załadowania w ramach statku
• maksymalną liczbę ciężkich kontenerów
• maksymalną liczbę kontenerów wymagających podłączenia do sieci elektrycznej
• maksymalną liczbę wszystkich kontenerów
• maksymalną ładowność wagową statku
Dodatkowo każdy statek posiada podstawowe informacje o sobie (nazwę, port macierzysty,
lokalizacja źródłowa transportu oraz docelowa). Każdy statek również posiada swój unikatowy
numer identyfikacyjny nadawany automatycznie podczas tworzenia obiektu.
W przypadku ładowności kontenerów toksycznych i wybuchowych - wartość ta jest wspólna
dla obu typów kontenerów, co oznacza, iż jeśli w statku zdefiniowano np. trzy miejsca na kontenery z materiałem wybuchowym lub toksycznym, to miejsca te mogą być załadowane odpowiednio przez:
• 3 kontenery z materiałami wybuchowymi
• 2 kontenery z materiałami wybuchowymi i 1 kontener z materiałami toksycznymi
• 1 kontener z materiałami wybuchowymi i 2 kontenery z materiałami toksycznymi
• 3 kontenery z materiałami toksycznymi
Każdy z typów kontenerów posiada inny zestaw cech (np. nadawca, tara, zabezpieczenia,
waga netto, waga brutto, informacje o certyfikatach, itp.). W przypadku każdego typu kontenera
należy wymyślić co najmniej jedną unikalną cechę na wskroś przez wszystkie typy kontenerów.
Dodatkowo każdy kontener posiada swój unikatowy numer identyfikacyjny nadawany automatycznie podczas tworzenia obiektu.
Mamy do dyspozycji między innymi:
• kontener podstawowy,
• kontener ciężki, będący rodzajem kontenera podstawowego,
• kontener chłodniczy, będący rodzajem kontenera ciężkiego, wymagający podłączenia do
sieci elektrycznej statku
• kontener na materiały ciekłe, będący rodzajem kontenera podstawowego
• kontener na materiały wybuchowe, będący rodzajem kontenera ciężkiego
• kontener na materiały toksyczne, będący rodzajem kontenera ciężkiego, który dostępny
jest w dwóch wersjach: kontener na toksyczne materiały sypkie oraz kontener na ciekłe
materiały toksyczne, który nie tylko jest rodzajem kontenera ciężkiego, ale również posiada
cechy kontenera na materiały ciekłe.

W ramach statku jesteśmy ograniczeni nie tylko maksymalną liczbą kontenerów, ale również maksymalną ładownością wagową statku, w związku z czym przed załadowaniem kolejnego
kontenera musimy być pewni, czy kolejny ładunek nie przekroczy dopuszczalnej bezpiecznej nośności statku. Nie ma potrzeby tworzenia wyspecjalizowanego algorytmu załadunkowego (np.
czy statek się nie zacznie przechylać w związku z nierównomiernym załadunkiem).
W ramach aplikacji musimy mieć m.in. możliwość z poziomu menu stworzenia nowego statku
oraz kontenerów każdego typu, załadowania kontenera na statek oraz rozładowania kontenera
na wagon lub do magazynu.
W sytuacji, gdy rozładowujemy kontener na wagon kolejowy, zakładamy, że jeden skład może
pomieścić 10 kontenerów. Po zapełnieniu tego, należy odczekać 30 sekund na odjazd aktualnego
składu i przyjazd kolejnego.
Magazyn przeładunkowy posiada pewną ograniczoną liczbę kontenerów jakie może pomieścić,
definiowaną podczas tworzenia obiektu typu Magazyn. W ramach magazynu wolno przechowywać każdy typ kontenera, jednak z zastrzeżeniem, iż kontenery z materiałami wybuchowymi
mogą być magazynowane jedynie przez 5 dni, kontenery z płynnymi materiałami toksycznymi
przez 10 dni, zaś kontenery z sypkimi materiałami toksycznymi maksymalnie przez 14 dni.
W związku z powyższym, należy zaimplementować mechanizm upływającego czasu za pośrednictwem wątków. Wątek powinien co 5 sekund przesuwać datę o 1 dzień do przodu, symulując upływ czasu. Równolegle powinny być sprawdzane kwestie magazynowe i w przypadku,
gdy magazynowany kontener przekraczałby maksymalny czas magazynowania, zostawałby on
w związku z decyzjami celniczymi dot. bezpieczeństwa składowania i magazynowania towarów
utylizowany poprzez wywiezienie z terenu portu, a następnie zapomniany z punku widzenia
aplikacji. Należy również zaimplementować 30-sekundowe odliczanie po zapełnieniu składu kolejowego do przyjazdu kolejnego składu, umożliwiającego dalsze rozładowywanie kontenerów na
wagony.
W sytuacji, gdy kontener zostanie zutylizowany, nadawca otrzymuje ostrzeżenie w postaci
obiektu wyjątku typu IrresponsibleSenderWithDangerousGoods zawierającego informacje dot. kontenera, tj. daty przybycia do magazynu, daty utylizacji oraz unikalnego numeru
identyfikacyjnego). W przypadku, gdy nadawca uzbiera w ramach dostaw dwa ostrzeżenia, to
w przypadku kolejnych kontenerów wymagających magazynowania, takowy towar nie zostanie
przyjęty i zostanie na statku transportowym z nakazem odesłania do nadawcy.
Nadawca posiada ponad wymienione wcześniej informacje takie dane jak imię, nazwisko,
pesel, adres, datę urodzenia (data urodzenia nie jest przechowywana specjalnie w ramach pola
klasy - realizujemy ją w w postaci metody, która wyświetli datę urodzenia jako obiekt klasy
LocalDate na podstawie numeru PESEL).
W ramach każdego statku musimy zapewnić możliwość rozładowania i załadowania kontenera, jak i wypuszczenia statku w dalszą drogę z portu. Analogicznie w przypadku magazynu
musimy zapewnić co najmniej metody umożliwiające magazynowanie kontenera, wyjęcie kontenera z magazynu i załadowanie na wskazany statek, sprawdzenie aktualnego stanu magazynowego wyświetlenie zawartości magazynu oraz manualną utylizację wskazanego kontenera.

